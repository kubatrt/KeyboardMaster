Miliony bezrobotnych. Setki tysięcy bezdomnych. Fala samobójstw i gwałtów.
W miejscu, w którym się rozpoczął – w USA – Wielki Kryzys nie oszczędził
prawie nikogo. Jak bardzo było źle?
Wszystko zaczęło się niewinnie. Tuż po zakończeniu pierwszej wojny
światowej gospodarka światowa zyskała nowy impuls do rozwoju – czas pokoju.
W latach dwudziestych XX wieku tylko nieliczne gospodarki, takie jak niemiecka,
austriacka czy turecka, musiały mierzyć się ze skutkami niedawnej wojny.
Kilka innych krajów z powodzeniem odtwarzało swoje PKB, w czym prym wiodły
Stany Zjednoczone.

Amerykańska polityka nieingerowania w sprawy zewnętrzne oraz brak bezpośredniego 
zagrożenia działaniami wojennymi sprawił, że obywatele Stanów Zjednoczonych z
dużymi nadziejami patrzyli w przyszłość. W okresie od 1918 do 1929 roku 
amerykańskie  społeczeństwo bogaciło się z dużym impetem. Trzeba jednak pamiętać,
że mowa tutaj głównie o ośrodkach miejskich. Tymczasem odsetek mieszkańców wsi
wynosił nadal blisko 45% społeczeństwa.

Setki tysięcy bezdomnych. Pod terminem Wielki Kryzys kryje się pewien paradoks.
Kojarzymy go z krachem na giełdzie, a tak naprawdę zaledwie 10% społeczeństwa
amerykańskiego brało udział w spekulacjach giełdowych. Niektóre źródła wspominają,
że było otwartych mniej niż 3 miliony rachunków maklerskich, gdy populacja kraju 
sięgała wówczas sto dwadzieścia milionów.