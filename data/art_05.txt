Szukasz efektywnego sposobu na stworzenie nowego produktu? Chciałbyś wiedzieć,
gdzie naprawdę jesteście w dowolnym momencie? Chciałbyś móc reagować na zmiany
otoczenia, rynku czy oczekiwań klienta? Chciałbyś wykorzystać wiedzę, którą
będziesz zdobywał w miarę rozwoju produktu? A może ilość niewiadomych i ryzyk
jest tak duża, że ciężko zaplanować wszystkie aktywności? Jeżeli na choć jedno
pytanie odpowiedziałeś tak, to Scrum jest prawdopodobnie tym, czego szukasz.
Na początku służył do tworzenia produktów informatycznych, ale dzięki swojej
prostocie i skuteczności zdobywa coraz większą popularność również poza IT,
gdzie jest wykorzystywany do tworzenia nowych produktów i usług.
Scrum to Zwinne (Agile) podejście do tworzenia nowego produktu. Produktem jest
często oprogramowanie, ale może to być dowolna rzecz, która ma dla kogoś
wartość. Na przykład kampania marketingowa, konferencja, video podcast albo
samochód. Scrum opiera się na dostarczaniu produkt w małych przyrostach,
co powoduje, że w dowolnym momencie wiemy gdzie jesteśmy i mamy działającą 
wersję produktu. Scrum bazuje na pracy zespołu, który ma wszystkie niezbędne
umiejętności i zasoby, żeby ten produkt dostarczyć. A jak nie ma, to chcemy,
żeby je zdobył. Czyli najczęściej członkowie zespołu będą mieli różne,
uzupełniające się kompetencje - na przykład analiza, programowanie i
testowanie. Zespół nazywamy Deweloperskim, bo jest odpowiedzialny za
dewelopowanie, czyli rozwój tego produktu.
